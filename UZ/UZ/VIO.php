<html>
<head>
	<meta http-equiv="Content-Language" content="ru" />
	<meta http-equiv="Content-Type" content="text/html; charset=utf-8" />
	<link rel="shortcut icon" type="image/x-icon" href="favicon.ico" />
	<link rel="stylesheet" media="screen" type="text/css" href="css/vio.css" />
	<script type="text/javascript" src="js/vio.js"></script>
</head>
  <h2>Ko`p beriladigan savollar</h2>
<body>

     <h3 >Umumiy savollar</h3>
<div id="content">
<div class="post">
  <div class="title"><h4>1. O`zbekiston Respublikasi fuqarolarining qaysi turdagi murojaatlari O`zbekiston Respublikasining konsullik idoralariga kelib tushishi mumkin?</h4></div>
	<div align="justify" class="entry">
<p>Konsullik mansabdor shaxslari o`z vakolatlari doirasida notarial harakatlarni amalga oshiradilar, fuqarolik holati dalolatnomalarini ro`yxatga oladilar, O`zbekiston Respublikasi fuqaroligi masalasini hal qilishda ishtirok etadilar. O`zbekiston Respublikasining xorijdagi fuqarolari huquqlarini himoya qilish va qonuniy manfaatlarini ifodalash bilan bir qatorda, ular xorijiy mamlakatda amal qilib turgan qonunlar va istiqomat qoidalari to`g`risida axborot beradilar, favqulodda vaziyatlar vujudga kelgan holatlarda xavfsizlikni ta’minlash bo`yicha ularga zarur tavsiyalarni beradilar va tegishli chora-tadbirlarni, zarur holatlarda esa mamlakatdan evakuatsiya qilish ishlarini amalga oshiradilar.
<p>O`zbekiston Respublikasi fuqarolarining huquqiy maqomi birinchi navbatda ular istiqomat uchun kelgan davlatning qonunchiligi bilan belgilanadi. Bunday holatlarda fuqarolik, oilaviy va jinoiy ishlar bo`yicha konsullik konvensiyalari va shartnomalarining qoidalari katta ahamiyat kasb etadi.
<p>O`zbekiston Respublikasi konsullik xizmati imkon qadar ko`proq darajada insonga yaqin bo`lishga, uning huquqlari va manfaatlarini ta’minlashga da’vat etilgandir. U voqea-hodisalarga va fitnalarga nisbatan omilkorlik bilan javob berishi, murakkab vaziyatga tushib qolgan O`zbekiston Respublikasi fuqarolariga o`z vaqtida zarur axborotni berib turishi, kerakli muhofaza va yordam ishlarini amalga oshirishi shart. Ushbu masalani esa, fuqarolarning o`zga mamlakatda istiqomat qilish ishiga mas’uliyat bilan yondashmay turib samarali ta’minlab bo`lmaydi.
	 </div>
	 </div>
  <div id="content">
<div class="post">
  <div class="title"><h4>2. O`zbekiston Respublikasi fuqaroligiga mansub emaslik to`g`risidagi ma’lumotnomani qay tarzda olish mumkin?</h4></div>
	<div align="justify" class="entry">
<p>Xorijda doimiy yashayotgan va O`zbekiston Respublikasi fuqaroligini o`rnatilgan tartibda qabul qilmagan va O`zbekiston Respublikasi fuqaroligiga mansub emaslik to`g`risidagi ma’lumotnomani olish istagida bo`lgan shaxslar O`zbekiston Respublikasining xorijdagi diplomatik vakolatxonalari va konsullik muassasalariga ariza-so`rovnoma bilan murojaat etadilar. (ariza-so`rovnoma formasi vakolatxonalar saytida keltirilgan)
<p>O`zbekiston Respublikasining xorijiy mamlakatdagi konsullik muassasasiga O`zbekiston Respublikasi fuqaroligiga mansub emaslik to`g`risidagi ma’lumotnomani olish uchun ariza-so`rovnomani topshirish chog`ida konsullik yig`imi, hamda amaldagi xarajatlarni qoplash yig`imi undirib olinadi.
   	 </div>
	 </div>
    <div id="content">
<div class="post">
  <div class="title"><h4>3. Hujjatlar legalizatsiyasi nima va u qay tartibda amalga oshiriladi?</h4></div>
	<div align="justify" class="entry">
<p>	 Legalizatsiya – hujjatlardan xalqaro munosabatlarda foydalanish uchun, bu hujjatlar ularni rasmiylashtirgan mamlakatning qonunchiligiga muvofiqligini tasdiqlanishidir. Legalizatsiya mansabdor shaxsning imzosi, hamda davlat idorasi muhri haqiqiyligini tasdiqlashdan iborat bo`ladi.
<p>Muayyan bir mamlakatda rasmiylashtirilgan hujjatlar, agar davlatlarning qonunchiligi qoidalarida boshqacha nazarda tutilgan bo`lmasa, yohud o`sha davlatlar a’zo bo`lgan xalqaro shartnomalarga ko`ra legalizatsiya taomili bekor qilingan bo`lmasa, boshqa mamlakat hududida ular belgilangan tartibda legalizatsiya qilingan bo`lsagina, ko`rib chiqish uchun qabul qilinadi.
<p>O`zbekiston Respublikasining xorijdagi konsullik muassasalari o`zlarining konsullik hududlariga kiruvchi mamlakatlarda tuzilgan hujjatlarni legalizatsiya qiladilar.
<p>O`zbekiston Respublikasi hududida tuzilgan hujjatlar O`zbekiston Respublikasi Tashqi ishlar vazirligi tomonidan legalizatsiya qilinishi shart.
<p>MDH mamlakatlari doirasida 22.01.1993 yilda imzolangan Fuqarolik, oilaviy va jinoiy ishlar bo`yicha huquqiy yordam va huquqiy munosabatlar to`g`risidagi Konvensiya (Armaniston, Belorussiya, Qozog`iston, Qirg`iziston, Moldova (muayyan shart bilan), Rossiya Federatsiyasi, Tojikiston, Turkmaniston, O`zbekiston va Ukraina) amal qiladi. Yuqorida zikr qilingan Konvensiyaning 13-moddasiga muvofiq «Shartnomada qatnashayotgan taraflardan birontasida tayyorlangan yoki maxsus vakolat berilgan muassasa yohud shaxs tomonidan  ularning vakolatlari doirasida, hamda o`rnatilgan tartibda shahodatlangan va gerbli muhr bosilgan hujjatlar, Shartnoma ishtirokchisi bo`lgan boshqa taraflar tomonidan har qanday maxsus tasdiqnomasiz qabul qilinadi».
   	 </div>
	 </div>
 <div id="content">
<div class="post">
  <div class="title"><h4>4. O`zbekistondan hujjatlarni so`rab olish tartibi qanday?</h4></div>
	<div align="justify" class="entry">
<p>O`zbekiston Respublikasidan hujjatlarni so`rab olish uchun O`zbekiston Respublikasi fuqarolari, xorijiy fuqarolar va fuqarolikka ega bo`lmagan shaxslar bevosita O`zbekiston Respublikasi arxiv muassasalariga ham, shuningdek O`zbekiston Respublikasining xorijdagi diplomatik vakolatxonalariga va konsullik muassasalariga ham murojaat etishlari mumkin.
<p>O`zbekiston Respublikasining xorijdagi diplomatik vakolatxonasiga yoki konsullik muassasasiga  murojaat etuvchi shaxs har bir so`rab olinayotgan hujjat uchun alohida belgilangan shakldagi maxsus anketani ikki nusxada to`ldirishi, shuningdek  konsullik yig`imini, hamda amaldagi xarajatlarni qoplash yig`imini to`lashi shart.
<p>Mehnat va pensiya daftarchalari, harbiy biletlarning asl nusxalarini so`rab olish, jo`natib yuborish yoki xorijga chaqirtirib olishga yo`l qo`yilmaydi.
<p>Shuningdek, agar nikoh bekor qilingan bo`lsa, nikohdan o`tganlik to`g`risidagi guvohnomani, shuningdek vafot etgan shaxsning tug`ilganlik to`g`risidagi guvohnomasini qaytadan so`rab olinishi mumkin emas. Voyaga yetmagan shaxslarning tug`ilganlik to`g`risidagi guvohnomalari ularning qonuniy vakillari tomonidan so`rab olinishi mumkin. Vafot etganlik to`g`risidagi guvohnomalar vafot etgan shaxsning qarindoshlari yoki yuridik shaxslar tomonidan rasmiy maqsadlar uchun so`rab olinishi mumkin.
<p>Amaliyotning ko`rsatishicha, ma’lumot to`g`risidagi hujjatlarni (attestatlar, diplomlar va ulardan ko`chirmalarni) O`zbekiston Respublikasidan so`rab olishda manfaatdor shaxslarning bevosita o`quv muassasasiga murojaat etishi bir muncha samarali natija beradi. Buning uchun shaxsiy ishni arxivlardan izlab topish, hujjatning dublikatini tayyorlash, shahodatlash va arizachiga jo`natib yuborish bilan bog`liq barcha xarajatlarning qoplanishi shart bo`ladi.
   	 </div>
	 </div>
<div id="content">
<div class="post">
  <div class="title"><h4>5. Xorijiy davlat fuqaroligini qabul qilgandan keyin O`zbekiston fuqarolari qanday harakatlarni amalga oshirishlari zarur?</h4></div>
	<div align="justify" class="entry">
<p>O`zbekiston Respublikasi qonunchiligiga muvofiq O`zbekiston Respublikasi fuqarosi bo`lgan shaxsning xorijiy mamlakat fuqaroligiga mansubligi tan olinmasligi munosabati bilan, xorijiy davlat fuqaroligini olgan O`zbekiston Respublikasi fuqarolari avval qaysi fuqarolikni tanlab olishlari borasida aniq qarorga kelishlari zarur.
<p>Agar xorijiy davlat fuqaroligini tanlab olishga ahd qilsalar, xorijda istiqomat qiluvchi fuqarolar o`zlari istiqomat qilib turgan mamlakatdagi O`zbekiston Respublikasining xorijiy konsullik muassasasiga fuqarolikdan chiqish to`g`risida yozma ravishda murojaat etishlari va quyidagi hujjatlarni taqdim qilishlari darkor:
<p>
<p> • O`zbekiston Respublikasi fuqarosi pasportining belgilar qo`yilgan barcha varaqlarining, hamda pasport ma’lumotlari  kseronusxasini, shuningdek xorijiy pasport ma’lumotlari va fotosuratini (xorijiy davlat fuqarosi bo`lgan holatda);
<p> • xronologik tartibda yozilgan batafsil tarjimai hol;
<p> • o`rnatilgan shakldagi fuqarolikdan chiqish to`g`risidagi anketa-ariza;
<p> • 4 ta fotosurat (rangli tasvirda, 45x55 mm. hajmli);
<p> • 14 yoshdan 18 yoshgacha farzandlari bo`lsa, va ular ota-onalari bilan birga fuqarolikdan chiqish istagini bildirsa, ularning yozma ravishda rasmiylashtirilgan roziligi;
<p> • ota-onalarning voyaga yetmagan farzandlari bilan birga fuqarolikdan chiqishini rasmiylashtirishda, agar ulardan biri O`zbekiston fuqaroligida qolayotgan bo`lsa,  O`zbekiston fuqarosi bo`lmish ota yoki onaning farzandlari O`zbekiston fuqaroligidan chiqishga o`z roziligini berishi zarur;
<p> • konsullik yig`imi, hamda amaldagi xarajatlarni qoplash yig`imi to`langanligi to`g`risidagi pattaning (kvitansiyaning) nusxasi.
	 </div>
	 </div>
<div id="content">
<div class="post">
  <div class="title"><h4>6. Xorijga qisqa muddatli tashrif buyurgan holda, ya’ni O`zbekiston Respublikasi vakolatli organlarining qisqa muddatga xorijga chiqish uchun ruxsatini olgan holda, ulardan xorijda doimiy yashab qolish uchun, o`sha mamlakatdan chiqmasdan turib, ruxsatnoma olish mumkinmi?</h4></div>
	<div align="justify" class="entry">
 <p>O`zbekiston Respublikasining vakolatli organlarining qisqa muddatga xorijga chiqish uchun ruxsatini olgan fuqarolari O`zbekiston Respublikasining xorijdagi konsullik idoralariga xorijda doimiy yashab qolish uchun ruxsatnoma olish borasida murojaat etishlari mumkin, faqat bunda arizachilar o`zlari turgan mamlakatda legal maqomda istoqomat qilayotgan  bo`lishlari shart.</p>
 <p>Buning uchun quyidagi hujjatlarni taqdim etish zarur:<br>
 • Erkin tarzda yozilgan ariza;<br>
 • O`rnatilgan shakldagi anketa-ariza (konsuldan olinadi);<br>
 • Pasport barcha varaqlarining (shu jumladan bo`sh varaqlarning) nusxasi;<br>
 • Tug`ilganlik to`g`risida guvohnoma (yoki uning notarial tasdiqlangan nusxasi);<br>
 • 14 yoshdan 18 yoshgacha farzandlari bo`lsa, va ular ota-onalari (yoki ulardan birontasi) bilan xorijdagi doimiy turar-joyga chiqib ketishga rozi bo`lsa, ularning ariza shaklidagi notarial tasdiqlangan roziliklari;<br>
 • Nikoh to`g`risidagi guvohnoma (yoki uning notarial tasdiqlangan nusxasi);<br>
 • Ota-onalarning. shuningdek erning (xotinning) notarial tasdiqlangan roziliklari (agar ular vafot etgan bo`lsa – vafotini tasdiqlovchi hujjatlar);<br>
 • Erning (xotinning) voyaga yetmagan farzandlar bilan birga chiqish uchun hujjatlarini rasmiylashtirishda,  xotinning (erning) notarial tasdiqlangan roziligi bo`lishi shart (hatto ota-ona nikohi qayd etilmagan bo`lsa ham);<br>
 • 6 ta fotosurat (shuningdek, farzandlar ham birga rasmiylashtirilayotgan holda, har bir farzand uchun ham);<br>
 • Konsullik yig`imi, hamda amaldagi xarajatlarni qoplash yig`imi to`langanligi to`g`risidagi pattaning (kvitansiyaning) nusxasi<br>
 • Boshqa hujjatlar (O`zbekiston Respublikasining vakolatli idoralari so`roviga muvofiq)<br>
</p>
	 </div>
	 </div>
<h3 >Pasport almashtirish va rasmiylashtirish tartibi bo`yicha savollar</h3>
<div id="content">
<div class="post">
  <div class="title"><h4>1.Xorijga doimiy yashashga chiqqan O`zbekiston Respublikasi fuqarolari qayerda pasport olishlari yoki almashtirishlari mumkin?</h4></div>
	<div align="justify" class="entry">
	 <p>Xorijda doimiy yashayotgan O`zbekiston Respublikasi fuqarolari uchun O`zbekiston Respublikasi fuqarosi pasporti O`zbekiston Respublikasining chet eldagi diplomatik vakolatxonalari va konsullik muassasalarida beriladi.</p>
	<p>Bunday holatda arizachi doimiy konsullik ro`yxatiga olingan O`zbekiston Respublikasining xorijdagi vakolatxonalariga murojaat qiladi.</p>
	 </div>
	 </div>
	 <div id="content">
<div class="post">
  <div class="title"><h4>2.Xorijiy mamlakatga doimiy yashashga chiqib ketgan O`zbekiston fuqarolaridan pasport almashtirish uchun qanday hujjatlar talab qilinadi?</h4></div>
	<div align="justify" class="entry">
	 <p>Arizachilar O`zbekiston Respublikasining xorijdagi diplomatik vakolatxonasi yoki konsullik muassasasiga quyidagi hujjatlarni, murojaat etish maqsadidan kelib chiqqan holda taqdim etadilar:</p>
	<p><strong>16 yoshga to`lganlik munosabati bilan:</strong><br>
•	Tug`ilganlik haqidagi guvohnoma asli, nusxasi bilan;.<br>
•	Ota-ona pasportlarining yozuvlar va belgilar kiritilgan varaqlaridan nusxa.<br>
Ota-onasidan birining pasportining nusxasini taqdim qilish imkoni bo`lmasa, unda bu holni tasdiqlovchi ma’lum bir hujjat nusxasi, jumladan, o`lim haqida guvohnoma, nikoh bekor qilingani, ichki ishlar organlaridan ushbu shaxsni dom-daraksiz yo`qolgani tan olingani to`g`risidagi ma’lumotnoma va hokazolar<br>
•	1-Shakl (arizachi tomonidan 1 nusxada to`ldiriladi).<br>
•	35x45 mm. hajmidagi  4 dona fotosurat;<br>
•	Arizachi to`g`risida ma’lumot kiritilgan manzildan chiqish varaqasining tasdiqlangan nusxasi (MDH mamlakatlari uchun).<br>
•	Ota-onadan biri chet el fuqarosi bo`lsa, ushbu xorijiy mamlakat fuqarosining farzandini O`zbekiston Respublikasi fuqarosi pasportini olishiga roziligi haqida legalizatsiya  qilingan arizasi (MDH mamlakatlari uchun notariusda tasdiqlangan);<br>
•	Arizachining doimiy konsullik ro`yxatiga olingani qayd qilingan kartochka nusxasi;<br>
	</p>

	<p><strong>Pasportning muddati tugaganligi, foydalanish uchun yaroqsiz holga kelganligi, vizalar va maxsus belgilar uchun mo`ljallangan varaqlarning to`lganligi munosabati bilan:</strong><br>
•	Pasportning yozuvlar va belgilar kiritilgan varaqlari nusxasi;<br>
•	1-Shakl (arizachi tomonidan 1 nusxada to`ldiriladi);<br>
•	35x45 mm. hajmida  4 dona fotosurat;<br>
•	Arizachini chet elga doimiy yashashga chiqqanligini tasdiqlovchi hujjat – pasportdagi O`zbekiston Respublikasi Ichki ishlar vazirligi tomonidan berilgan “Doimiy yashashga chiqishga ruxsat berildi” yozuvli stikeri yoki MDH mamlakatlariga doimiy yashashga ketganlar uchun esa  manzildan chiqish varaqasining tasdiqlangan nusxasi;<br>
	</p>

	<p><strong>Pasportni yo`qolganligi munosabati bilan:</strong><br>
•	Pasport nusxasi (mavjud bo`lsa);<br>
•	1-Shakl (arizachi tomonidan 1 nusxada to`ldiriladi);<br>
•	35x45 mm. hajmida  4 dona fotosurat;<br>
•	Pasportning yo`qolganlik holatini batafsil bayon qilingan ariza;<br>
•	Arizachi tomonidan to`ldirilgan shaxsni tasdiqlash uchun so`rovnoma anketasi;<br>
•	chet el huquqni himoya qilish organlari tomonidan berilgan arizachining pasport yo`qotilgani borasida murojaat qilgani haqida ma’lumotnomasiю<br>
	</p>

<p><strong>Familiya, ismi va otasining ismini o`zgartirish munosabati bilan:</strong><br>
•	Pasportning yozuvlar va belgilar kiritilgan varaqlaridan nusxa;<br>
•	1-Shakl (arizachi tomonidan 1 nusxada to`ldiriladi);<br>
•	35x45 mm. hajmidagi 4 dona fotosurat;<br>
•	Arizachini chet elga doimiy yashashga chiqqanligini tasdiqlovchi hujjat – pasportdagi O`zbekiston Respublikasi Ichki ishlar vazirligi tomonidan berilgan “Doimiy yashashga chiqishga ruxsat berildi” yozuvli stikeri yoki MDH mamlakatlariga doimiy yashashga ketganlar uchun esa  manzildan chiqish varaqasining tasdiqlangan nusxasi;<br>
	</p>
    <p>Izox: Fotosurat sifatli qog`ozda bosmalangan bo`lishi kerak (Kodak, Agfa, Konica, Epson va h.kz.) 	fotokameraga to`g`ri qaragan holatda (anfas), bosh kiyimsiz. Fotosuratda kiyimning oldi qismi ortiqcha ochiq bo`lsa, u qabul qilinmaydi.</p>

	 </div>
	 </div>
<div id="content">
<div class="post">
  <div class="title"><h4>3.O`zbekiston Respublikasining chet ellardagi konsullik muassasalari tomonidan xorijda tahsil olayotgan talabalar O`zbekiston Respublikasi fuqarolik pasportini rasmiylashtirishi yoki almishtirishi mumkinmi?</h4></div>
	<div align="justify" class="entry">
	<p>Xorijda tahsil olayotgan va chet el mutasaddi tashkilotlari tomonidan talaba (o`quvchi) maqomida ro`yxatdan o`tgan, hamda uzrli sabablarga ko`ra O`zbekiston Respublikasiga kelib o`z turar joylaridagi ichki ishlar bo`limlariga murojaat qila olmaydigan O`zbekiston Respublikasi fuqarolari pasport almashtirish va unga chet elga chiqishga ruxsat stikeri kiritish bo`yicha konsullik muassasalariga murojaat etishlari mumkin.</p>
	<p>Pasport almashtirish va chet elga chiqish stikeri rasmiylashtirish uchun quyidagi hujjatlar talab etiladi :<br>
*  1-Shakl (arizachi tomonidan 1 nusxada to`ldiriladi);<br>
*  8 dona fotosurat;<br>
*  o`quv muassasidan ma’lumotnoma tasdiqlangan tarjimasi bilan;<br>
*  30-Shakl (arizachi tomonidan 2 nusxada to`ldiriladi);<br>
*  O`zbekiston Respublikasidagi doimiy yashash joyidagi tuman Mudofaa ishlari bo`limi tomonidan chet elga chiqishga ruxsat berilganligi to`g`risidagi ma’lumotnoma va harbiy hisobga olish yoki harbiy guvohnomaning nusxalari.<br>
*  Konsullik yig`imlari va haqiqiy harajatlar qoplanganligiga oid to`lov pattasi (kvitansiyasi).<br>
</p>
 <p>O`zbekiston Respublikasining konsullik muassasalari tomonidan xorijda tahsil olayotgan talabalardan pasportlarini yo`qotgan taqdirlarida yangi pasport rasmiylashtirish uchun hujjatlar qabul qilinmaydi. Bunday hollarda ularga vatanga qaytish guvohnomalari beriladi va ular yo`qotilgan pasport o`rniga yangi pasport rasmiylashtirish uchun doimiy yashash joylaridagi ichki ishlar bo`limlariga murojaat qiladilar.</p>
	</div>
	 </div>

<h3 >FHDYo bo`yicha savollar</h3>
<div id="content">
<div class="post">
  <div class="title"><h4>1.FHDYo bo`limiga tegishli qanday harakatlar O`zbekiston Respublikasining xorijdagi konsuli tomonidan amalga oshiriladi?</h4></div>
	<div align="justify" class="entry">
	<p>O`zbekiston Respublikasi Fuqarolik kodeksining 203-moddasiga muvofiq O`zbekiston Respublikasining chet elda doimiy yoki vaqtincha yashovchi fuqarolarining fuqarolik holati dalolatnomalari konsul tomonidan O`zbekiston Respublikasi qonun hujjatlariga muvofiq qayd etiladi.</p>
	<p> Fuqarolik holatining quyidagi dalolatnomalari qayd etish orqali ro`yxatga olinadi:<br>
а) tug`ilish;<br>
б) nikohning tuzilishi;<br>
в) nikohning bekor qilinishi;<br>
г) o`lim.<br>
</p>
	 </div>
	 </div>
 <div id="content">
<div class="post">
  <div class="title"><h4>2.Xorijda tug`ilgan farzandga tug`ilganlik to`g`risidagi O`zbekiston Respublikasining guvohnomasini olish uchun qanday hujjatlar talab etiladi?</h4></div>
	<div align="justify" class="entry">
<p><i>Agar ota-onalar rasmiy nikohlangan bo`lsalar, ulardan birontasi konsulik muassasasiga tashrif buyurishi va quyidagi hujjatlarni taqdim etishi zarur:</i><br>
•	Bola onasining yoki otasining arizasi. <br>
•	Tibbiy muassasaning farzand tug`ilganligi to`g`risidagi ma’lumotnomasining asli yoki tasdiqlangan nusxasi.<br>
•	Bola ota-onasining pasportlari.<br>
•	Bolaning ota-onasi nikohlangani to`g`risidagi guvohnoma yoki uning tasdiqlangan nusxasi. <br>
•	Agar bolaning ota-onasidan biri xorijiy davlat fuqarosi bo`lsa, bolaning xorijiy davlat fuqarosi bo`lgan otasining (yoki onasining) bolaga O`zbekiston Respublikasining tug`ilganlik guvohnomasini rasmiylashtirish uchun notarial tasdiqlangan roziligini taqdim etish shart.<br>
</p>
<p> Agar ota-onalar fuqarolik nikohida turgan bo`lsalar (bolaga otalikni belgilangan holda), ota-onaning ikkalasi ham konsulxonaga kelishi shart:<br>
•	Ota va onaning birgalikdagi otalik huquqini berish to`g`risidagi arizasi (o`rnatilgan shakli konsuldan olinadi).<br>
•	Tibbiy muassasaning farzand tug`ilganligi to`g`risidagi ma’lumotnomaning asli yoki tasdiqlangan nusxasi.<br>
•	Bola ota-onasining pasportlari.<br>
•	Agar bolaning ota-onasidan biri xorijiy davlat fuqarosi bo`lsa, bolaning xorijiy davlat fuqarosi bo`lgan otasining (yoki onasining) bolaga O`zbekiston Respublikasining tug`ilganlik guvohnomasini rasmiylashtirish, hamda O`zbekiston Respublikasi fuqaroligini olish uchun notarial tasdiqlangan roziligini ham taqdim etish shart.<br>
</p>
<p> Agar bolaning onasi yolg`iz bo`lsa (bolaga nisbatan otalik belgilanmagan holda), konsulxonaga ona kelishi shart:<br>
•	Bola onasining arizasi (o`rnatilgan shakli konsuldan olinadi)..<br>
•	Tibbiy muassasaning farzand tug`ilganligi to`g`risidagi ma’lumotnomaning asli yoki tasdiqlangan nusxasi.<br>
•	Bola onasining pasporti.<br>
•	Amaldagi xarajatlar to`lovi.<br>
</p>
<p>Tug`ilganlik guvohnomasi rasmiylashtirilganidan keyin konsul bolani ota-onasining (O`zbekiston fuqarolarining) pasportlariga yoki ulardan bittasining pasportiga (ota-onalarning ixtiyoriga ko`ra) qayd etib qo`yadi.</p>
    </div>
	 </div>
<div id="content">
<div class="post">
  <div class="title"><h4>3.Xorijda vafot etgan O`zbekiston Respublikasi fuqarosi uchun uning o`limi to`g`risidagi guvohnomani rasmiylashtirish uchun qanday hujjatlar talab etiladi??</h4></div>
	<div align="justify" class="entry">
	<p>O`zbekiston Respublikasi fuqarosi uchun o`limi to`g`risidagi guvohnomani rasmiylashtirish uchun quyidagi hujjatlar talab etiladi:<br>
•	Arizachining (qarindoshi, tanishi, dafn qilish xizmati yoki boshqa xizmat vakillari va b.) murojaatnomasi.<br>
•	Tibbiy muassasaning o`lim to`g`risidagi ma’lumotnomasining asli yoki uning tasdiqlangan nusxasi.<br>
•	Vafot etgan shaxsning pasporti yoki uning shaxsini tasdiqlovchi boshqa hujjat. </p>
    </div>
	 </div>
<div id="content">
<div class="post">
  <div class="title"><h4>4.O`zbekiston Respublikasining xorijdagi konsullik idoralarida nikohni qayd etish mumkinmi va buning uchun nimalar kerak bo`ladi?</h4></div>
	<div align="justify" class="entry">
	<p> O`zbekiston Respublikasi qonunchiligiga muvofiq, O`zbekiston Respublikasi fuqarosining xorijiy davlat fuqarosi bilan yoki fuqaroligi bo`lmagan shaxs bilan nikohi konsul tomonidan, agar ushbu nikoh konsullik idorasi joylashgan davlat hududida, shuningdek, o`sha davlat va O`zbekiston Respublikasi ishtirokida imzolangan bitim tomonidan qonuniy deb tan olinadigan bo`lsa, yohud bu nikoh xalqaro shartnomalar talablariga mos hisoblansa, amalga oshirilishi mumkin.</p>
	<p>O`zbekiston Respublikasi fuqarosining nikohini qayd etish uchun zarur hujjatlar ro`yxati (nikohdan o`tuvchilarning har ikkisi ham tashrif buyurishi shart):<br>
•	Nikohdan o`tayotgan shaxslarning arizalari (o`rnatilgan shakli konsuldan olinadi).<br>
•	Nikohlanmaganlik to`g`risidagi (kuyov va kelin uchun) ma’lumotnomaning asli yoki uning O`zbekiston Respublikasi TIV da (O`zbekiston Respublikasi fuqarolari uchun), xorijiy davlat TIV da (xorijiy fuqarolar uchun) legalizatsiya qilingan nusxasi.<br>
•	Nikohdan o`tayotganlarning pasportlari.<br>
</div>
	 </div>
<div id="content">
<div class="post">
  <div class="title"><h4>5.O`zbekiston Respublikasining xorijdagi konsullik idoralarida nikohni bekor qilish mumkinmi va buning uchun nimalar kerak bo`ladi?</h4></div>
	<div align="justify" class="entry">
<p>O`zbekiston Respublikasining O`zbekiston Respublikasi hududidan tashqarida yashayotgan fuqarosi O`zbekiston Respublikasi hududidan tashqarida yashayotgan turmush o`rtog`i bilan uning fuqaroligidan qat’iy nazar, O`zbekiston Respublikasi sudi orqali nikohni bekor qilishi mumkin.</p>
<p>Er-xotin o`rtasida mulkiy kelishmovchiliklar va voyaga yetmagan farzandlar (shu jumladan, farznadikka olingan bolalar) mavjud bo`lmagan holatlarda, nikohdan ajrashish O`zbekiston Respublikasining xorijdagi konsullik idoralari tomonidan amalga oshirilishi mumkin.</p>
<p>O`zbekiston Respublikasi fuqarosini nikohdan ajratish uchun talab etiladigan hujjatlar ro`yxati (nikohdan ajrashayotganlarning har ikkisi ham konsullik muassasasiga tashrif buyurishi shart):<br>
•	Nikohdan ajrashish to`g`risida ariza (o`rnatilgan shakli konsuldan olinadi).<br>
•	Nikohdan ajrashayotganlarning pasportlari.<br>
•	Nikoh qayd etilganligi to`g`risidagi guvohnoma.<br>
</p>
	</div>
	 </div>
	 <div id="content">
<div class="post">
  <div class="title"><h4>6.Xorijda istiqomat qilayotgan vaqtda familiyani, ismini, otasining ismini o`zgartirish mumiknmi, bu harakatni qanday holatlarda amalga oshirish mumkin?</h4></div>
	<div align="justify" class="entry">
	<p>Xorijda doimiy istiqomat qiluvchi fuqarolarning arizalari konsul tomonidan ko`rib chiqiladi. Familiyani, ismini, otasining ismini o`zgartirish to`g`risidagi ariza arizachi tomonidan u 16 yoshga to`lganidan keyin taqdim etilishi mumkin (arizachining tashrifi majburiy).</p>
	<p>Familiyani, ismini, otasining ismini o`zgartirish to`g`risidagi ariza quyidagi hollarda ko`rib chiqiladi:<br>
 - agar familiyasi, ismi va otasining ismi hunuk bo`lsa; <br>
 - agar familiyasi, ismi va otasining ismi millatiga mos bo`lmasa;<br>
 - o`z xohishiga ko`ra nikohgacha bo`lgan familiyani qaytarish ixtiyor qilinsa (nikohda turgan holatda ham, nikoh bekor qilingandan keyin ham);<br>
 - oila uchun umumiy familiyani olish istagi tug`ilganda (agar nikoh tuzilayotganda er-xotin umumiy famiyaliyani tanlagan bo`lmasa);<br>
 - konsul uzrli deb hisoblagan boshqa holatlarda.<br>
</p>
<p>Familiyani, ismini, otasining ismini o`zgartirish uchun taqdim etiladigan hujjatlar ro`yxati:<br>
 • Familiyani, ismini, otasining ismini o`zgartirish to`g`risidagi ariza (o`rnatilgan shakli konsuldan olinadi).<br>
 • Arizachining tug`ilganlik to`g`risidagi guvohnomasi.<br>
 • Agar arizachi nikohlangan bo`lsa, nikoh tuzilganligi to`g`risidagi guvohnoma, agar ajrashgan bo`lsa, nikohdan ajrashganligi to`g`risidagi guvohnoma.<br>
 • Agar arizachining voyaga yetmagan farzandlari bo`lsa, bolaning tug`ilganligi to`g`risidagi guvohnomalari.<br>
 • Pasportdan yoki arizachining shaxsini tasdiqlovchi boshqa hujjatdan ko`chirma.<br>
 • Agar arizachi voyaga yetmagan bo`lsa (16 yoshdan 18 yoshgacha), yoki sud qarori bilan muomalaga layoqatsiz deb topilgan bo`lsa, ota-onasining, yoki vasiyning, yohud homiyning arizasi.<br>
 • 1 ta fotosurat (3x4 hajmli).<br>
 • Voyaga etmagan (16 yoshdan 18 yoshgacha) shaxslar uchun, shuningdek ota-onasining roziligi ham talab etiladi.<br>
</p>
<p>Agar 16 yoshga to`lgan shaxs pasport yoki uning shaxsini tasdiqlovchi boshqa hujjatni olgunga qadar familiyani, ismini, otasining ismini o`zgartirish to`g`risida ariza bersa, arizaga tug`ilganlik to`g`risidagi guvohnoma va tug`ilganlikni qayd etish dalolatnomasining nusxasi ilova qilinadi.</p>
	</div>
	 </div>
<div id="content">
<div class="post">
  <div class="title"><h4>7.Xorijda yashab turib qayd etish dalolatnomalariga o`zgartishlar kiritish mumkinmi, va buni qanday hollarda amalga oshiriladi?</h4></div>
	<div align="justify" class="entry">
	<p>Xorijda istiqomat qilayotgan O`zbekiston Respublikasi fuqarolarining qayd etish dalolatnomalariga o`zgartish, tuzatish va qo`shimchalar kiritish to`g`risidagi arizalari konsullik muassasalari tomonidan ko`rib chiqiladi.</p>
	<p>Qayd etish dalolatnomalariga o`zgartish, tuzatish va qo`shimchalar kiritish uchun talab etiladigan hujjatlar ro`yxati (arizachining tashrifi majburiy).<br>

 • Qayd etish dalolatnomalariga o`zgartish, tuzatish va qo`shimchalar kiritish to`g`risidagi ariza (o`rnatilgan shakli konsuldan olinadi).<br>
 • So`rovning asoslanganligini tasdiqlovchi hujjatlarning nusxalari, shu jumladan pasport nusxasi, o`zgartirilishi talab etilayotgan guvohnomalarning asli.<br>
 • Quyidagi zarur holatlarda so`rovning asoslanganligini tasdiqlovchi boshqa hujjatlar:<br>
 a) «O`zbekiston Respublikasining davlat tili to`g`risida’gi qonunining 15-moddasiga muvofiq familiyasini, ismini, otasining ismini milliy an’analarga muvofiq yozib qo`yish istagi izhor etilganda;<br>
 b) otalikni belgilashda;<br>
 v) farzandlikka olishda;<br>
 d) voyaga yetmagan farzandning familiyasini ota-onasining o`zaro roziligi asosida o`zgartirilgan holatda (shuningdek ota-onalar tomonidan nikohdan ajrashilganda), yoki hokim qarori asosida;<br>
 e) millatni o`zgartirilganda;<br>
 f) nikohda turmagan ona farzandning otasi to`g`risidagi ma’lumotlarni o`zgartirish to`g`risida ariza berganda (farzand 16 yoshga kirgunga qadar);<br>
 g) sud tomonidan otalikning belgilanishini yoki farzandlikka olishni haqiqiy emas deb topilganda;<br>
 h) ota-onasining familiyasi, ismi, otasining ismi o`zgartirilishi munosabati bilan voyaga yetmagan farzandning familiyasi, ismi, otasining ismi o`zgartirilganda;<br>
 i) imlo xatolar va noaniqliklar mavjud bo`lganda, shuningdek tug`ilgan joyi va vaqti, otasining ismi ko`rsatilmagan holatlarda;<br>
 j) 16 yoshga to`lmagan farzandning ismi va familiyasi o`zgartirilganda, agar uning ismi va familiyasi ota-onasining istagini hisobga olmagan holda berilgan bo`lsa;<br>
 k) qaydnomada ismi qisqartirilgan yoki erkalash shaklida yozilgan bo`lsa;<br>
 l) boshqa zarur hollarda.<br>
	</p>
	</div>
	 </div>
<div id="content">
<div class="post">
  <div class="title"><h4>8.O`zbekiston Respublikasi hududidan tashqarida tuzilgan nikohlar O`zbekiston Respublikasida tan olinadimi?</h3></div>
	<div align="justify" class="entry">
	<p>O`zbekiston Respublikasi fuqarolari o`rtasida, O`zbekiston Respublikasi fuqarosi va xorijiy fuqaro yoki fuqaroligi bo`lmagan shaxs o`rtasida O`zbekiston Respublikasi hududidan tashqarida tuzilgan nikohlar, ushbu nikoh tuzilgan davlatning qonunchiligiga rioya etilgan holda tuzilgan bo`lsa va agar  O`zbekiston Respublikasi Oila kodeksning 16-moddasida ko`zda tutilgan nikoh tuzishga monelik qiladigan holatlar mavjud bo`lmasa, O`zbekiston Respublikasida haqiqiy deb tan olinadi.</p>
    </div>
	 </div>
<div id="content">
<div class="post">
 <div class="title"><h4>9.Xorijiy davlatlarning vakolatli idoralari tomonidan berilgan O`zbekiston fuqarolarining fuqarolik holatini tasdiqlovchi hujjatlarini O`zbekistonda almashtirish mumkinmi?</h4></div>
	<div align="justify" class="entry">
	<p>Xorijiy davlatlarning vakolatli idoralari tomonidan O`zbekiston fuqarolariga berilgan ularning fuqarolik holatini tasdiqlovchi hujjatlari O`zbekiston Respublikasining Gerbli guvohnomalariga almashtirilishi mumkin.</p>
	<p>Bu holda fuqarolar, O`zbekiston Respublikasiga kelgunga qadar, almashtirilishi lozim bo`lgan hujjatlarni O`zbekiston Respublikasining xorijiy konsullik idoralarida legalizatsiya qilib olishlari shart.</p>
	</div>
	 </div>
</body>
</html>